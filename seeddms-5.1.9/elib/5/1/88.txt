蓋後天陰陽既交。陽以陰用。陰以陽用。理數固如是也。此義人多忽之。遂不明文王卦位之奧妙。而後天卦用。亦因之不通。今講及坎離二卦用。揭出其義。以為讀者告耳。坎離二卦。在天為日月。在物為水火。在時為寒暑。在人身為心腎。實則後天陰陽之代表。稱後天者。以非先天之純陽純陰。乃陰已交陽。陽已合陰。如日月寒暑之類。非純也。陽中有陰。陰中有陽。雖名陽而異乎純陽。雖名陰而異乎純陰。則所謂陽者。不過陽得勢耳。所謂陰者。不過陰得時耳。後天生化之原。本在交合之後。坎乃陽得位以主陰。離則陰得中以主陽。兩者互配以