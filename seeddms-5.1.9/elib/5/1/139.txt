上九。王用出征。有嘉折首。獲匪其醜。無咎。宣聖講義。此離上九爻辭也。上九居全卦之上。為明照下被之時。以六五正位王公。得以其時明德布政。而因上九一陽在上。乘剛用武。故有出征之象。有嘉折首。獲匪其醜。乃用兵殺敵致果之象。嘉者可嘉。即喜慶之意。折猶獲也。征討有罪。殲厥渠魁。是武功已告成也。獲匪其醜。醜類也。又小醜之意。既得其首。脅從罔治。則殺伐中。兼施仁惠。是雖用武。不干於咎戾也。離以光明之象。譬之國家政刑並重。威德兼敷。而後國以文明。民以安樂。此光明之業。必兼資於文武也。且離日為陽