則未得聖人制卦之義。豈能致夫易用。而達於大道乎。坎卦取象於水。而字從欠土。明其為地之低窪處。土所不足。水乃注焉。海洋湖沼江河溝井。無一非低窪之地。卑深之處。故土多而隆起者為山。土少而窪下者為水。此地面兩大異形也。在卦艮為山。一陽在上。明其高出地面。其下二陰。即坤也。而坎乃象水。一陽居中。明其深注地中。其上下二陰。亦坤也。不居下爻者。以水原在地中。非地下也。即海洋江河之水。似在地面。若合高岸山阜平均言之。仍居其中。此一陽在中。明水亦陽也。雖五行火陽水陰。而氣實互根。火根於陰。水根於陽。後天體用如是