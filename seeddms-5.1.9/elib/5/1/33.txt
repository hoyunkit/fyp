上下重坎皆水也。而不知坎中互艮與震。二者皆陽。合之則三陽俱備。山雷頤養也。養必以孚。反之為雷山小過。小過與中孚。一正一反。窮則必變。是有孚乃取卦象也。坎與離合用。一上一下。天一生水之功。先見於坎。然必孚於離。而後致其生成之功。苟未孚。水火背行。則反既濟為未濟。生成乃息。功用乃滅。故必有孚。而後能竟其代坤之道。完其有終之德。此取卦用也。維心亨。以卦上下中位皆陽。中心相通故也。且坎為水。以陽而見其大用。如日照海而為雲雨。是其功在得陽也。日在中天。即離照坎之象。亦猶心也。在人心腎相生。心之所育。腎以彊壯。腎之所養。心以靈明。此體用互相生成也。是以離坎二卦用不