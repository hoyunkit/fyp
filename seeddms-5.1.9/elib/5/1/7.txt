有類於陷。故名坎。坎猶坑也。音之轉耳。坎陷於內。故字從欠土。言陷入土中。如土之缺欠不平。陰陽停勻曰平。如泰卦祇既平。以其平勻無贏絀也。坎陰多於陽。陽在陰中為所陷。乃不平之象。以承大過之後。大過以陽多而連瓦於中。曰過。言如土之墳起也。前有墳。即後有坑。地勢自然。前者隆。則後必污。前者盛。則後必衰。泰卦所謂無平不陂。無往不復。天道自至。非人所為。此大過之後。必繼以坎。且大過。過也。過猶不及。贏於彼者絀於此。益乎東者損於西。如人之盛。不思久保。則衰繼至。如月之滿。不克久圓。則虧繼來。此事物往復之理。天人消息之數也。以坎繼大過。則不平者平。物不終過。唯坎以劑之。坤土也。坎出