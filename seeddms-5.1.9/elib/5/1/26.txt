譬之於寒暑。夏暑前消。則冬寒後長。此二者上下之例。不得視為位之高卑、方之上下也。是二卦主後天生化。為萬有根源。即在此一上一下之間。而發育滋長於無形也。不然。離固日也。而夜行於地下。坎固月也。而時麗於天中。則豈又離下坎上之徵乎。離。火也。坎。水也。其德用固有上下之別。而日光照臨於地。是又下也。雲氣蒸騰於天。是又上也。地中有火。是離亦可下居。天空有霓。是坎原能上住。即謂為二卦之位者。將益不可通矣。故擬之先天乾坤定位。本已不同。即傳序後天八卦。祇曰帝出乎震云云。亦不似天地定位一章明指其位次也。苟就後天八卦次序言。則先後之分有之。而上下之序未有也。放