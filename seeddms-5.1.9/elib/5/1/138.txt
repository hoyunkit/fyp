雖喪前王。而輔嗣主以聽政。是其貴。仍王公之貴。非所自有。則其吉。乃成後王之吉。非僅一人之慶。故釋曰離王公也。陰無獨尊。柔不孤行。必附於嗣主。而後見其德用。即離代乾之原旨。亦在附麗於地。而後見其功用。此與六二爻交相為用之意。六二爻辭稱黃離元吉。六五稱出涕沱若。戚嗟若吉。皆以吉占。而六二在內。為陰正位。即坤正位。六五則非陰正位。而為乾正位。陰以代陽。坤以履乾。此所以為離王公之象也。先悲後喜。先憂後樂。陰者善於順承。故以附麗王公而獲吉也。凡易卦重在正位。六五位正而爻非。乃比於附麗王公。若易以九五。則真王公矣。