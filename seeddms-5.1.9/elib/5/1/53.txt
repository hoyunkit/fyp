於坎卦大用所必先也。夫德行曰常。以必有不常者在。教事曰習。以必有不習者在。坎後天卦也。其代坤非所常習。故必常習而後知之能之。坎。險陷也。非平凡之規、久慣之舉。因險為安。必有其道。因陷為夷。必有其方。此聖人於致用之前。特示以常德行習教事。為坎之險。無德行不足以展其長。為坎之陷。無教事不足以躋於平。是用坎必有備也。而聖人立教。亦必因夫卦象焉。坎以陽入陰中。得其正位。即有威可畏。有儀可象之象。威儀者。存於德行。發於教事。己有其德。以立其教。人習其教。以明其德。是君子成己成人之功也。坎代坤以生成萬物。人用坎以育成天下。其道一也。坎之險陷。如隄