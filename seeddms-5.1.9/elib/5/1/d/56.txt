之。深淵不測。而逕涉之。是其過在冒昧孟浪。焉得而不敗歟。此象辭

於用坎之先。必示以常德行習教事。為必有備而後無患。有德以履

尊位。則高而不危。有教以移萬民。則眾而不犯。此君子履險如夷。有

其道也。人之情慾亦險矣。必有禮以節之。有學以明之。有德以範之。

有知以辨之。而後御之有道。行之有度。此德教之效也。初六德未立。

教未行。而慕乎尊榮。求其優美。安有不溺者哉。故入窞者。己之過也。

無罪於物。為己失道。而不能審於事先。辨於未發耳。

象曰。習坎入坎。失道凶也。

宣聖講義。

