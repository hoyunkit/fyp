宣聖講義。

此申釋爻辭之義也。以六三入於坎窞。與初六同。雖有九二、九五兩

陽互照。仍無所成。故曰無功。然無功。究非有咎也。以六三處險不易

出耳。非即受害。此爻辭勿用。釋文解為無功。可見坎之大用。祇在兩

陽。得陽即免禍。不得陽則為凶。六三雖陰柔。以得二五之映照。雖勿

用。亦未見害。此可以明處陰之要。在能正大光明。不詭隨。不貪功。不

應詐力欺人。不以譎偽自用。則待時之復。猶可免也。若因入坎而竟

自陷。履險而猶自昏。是坎坎之險且枕。決不止無功已也。易教重在

以德回天。以道濟時。象辭常德行習教事一語。固已盡其義矣。

