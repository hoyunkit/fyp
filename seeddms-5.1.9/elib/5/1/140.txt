離日為陽剛之德所寄。其功用備生殺之權。譬之一年。春生秋殺。莫非天道。莫非日之致用。春日初化。大地溫和。萬物同生。秋陽既烈。大地枯燥。萬物同殺。是皆日為之也。上九當陽極之餘。正秋殺之候。故王因之用兵。秋令雖肅殺。而天道好生。殺其太過。而卹其不足。故討伐祇加於魁首而所縲絏者。非盡其類也。此殺與生不悖。恩與威不違。宜其占無咎也。象曰。王用出征。以正邦也。宣聖講義。此申釋爻辭之義也。征者正也。不正者討之以使復於正。故用征伐。