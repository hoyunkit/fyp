行路多險。及其翦矣。則非險也。國疆有蹙廣之異。江河有深淺之殊。是皆因時而見其險。故曰時用。推之兵器軍謀、交際起居。莫非以時為險。而致其用。時之不當。險用以失。此善用險者所必知也。今古異時。遠近異地。則設險者。或反以自陷。如獵人設阱。必於人跡不到之處。若在通衢。將何用為。此設險為守。必先審夫時地也。坎之大用如此。而用坎者。亦必先明夫時宜。無徒以坎險為長可恃也。象曰。水洊至。習坎。君子以常德行。習教事。宣聖講義。此坎卦象辭。明釋坎卦大用。及人道之所先也。洊猶浸也。浸潤漸及