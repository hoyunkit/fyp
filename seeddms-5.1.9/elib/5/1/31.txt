此地道之大。異於他物也。坎則不然。秉乾之剛。而加於柔。因陽之降。而入於陰。既推乾之大生。復代坤之克承。既紹坤之有終。復明乾之中正元亨。是其道非純一。其德非靜淨。其體已調協陰陽。其用乃翕闢柔剛。此所以貴夫習也。夫習者求其熟也。期其知且能也。重其和也。要其練達而敏明也。故小鳥學飛謂之習。而兒童有所學效。必時時練習。士子志於學業。必一一溫習。且相熟識謂之習。常經歷謂之習。習見習聞。習俗習慣。皆言其非乍也。必久諳常遇。而非生疏者也。坤之不習。生而知之。生而能之。此先天也。性也。坎乃後天也。情也。既非生知良能。則必待夫習。且有陰與陽之合闢。多寡已分。彊弱已辨。既非一