幸而免咎。今離則異是。更不自惕。其凶且至。實以時之所限。有不得不觀於日景。而懷及耄耋之衰頹耳。或謂大耋之嗟。指有傷亡。亦應賅之義。然非爻辭本義也。爻辭以重剛不中。易致衰老。如日之過中遂昃。易致昏暗。因象立辭。並非謂九三有殺傷之道。故上句鼓缶而歌。促人及時自適。亦即勉人早日勵德。無使空悲遲暮。而用一不字一則字。明其不如此。便如彼。英才豪士。不及時立德立功。一至暮年。將何為乎。此因離以光明為用。愛惜餘光。為君子終始所志。故爻辭取以寓勸戒。亦正本坤卦。履霜堅冰。君子見幾而作。不俟終日。之語。可見離之用。無不兼取乾坤也。