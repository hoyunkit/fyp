如知險而行安則吉。知險而行險則凶。君子行必有中。以為準的。故見其險。乃求其安。因其陷。乃志於平。因其下。乃志於升。以底於至中。而後險可用。而道不困。為天下之不可無險也。故設險以為衛。為人情之不可試險也。故指險以為戒。無過不及。始致中和。此用坎之大要。而重在能合乎離。離為光明。為升平。為高尚。為寬大。皆與坎相反相應。得其合則為道用。此即一陰一陽之謂也。知雄守雌。知黑守白。道之微妙。不外一中字。若徒偏於一。未有不違道而害生者。故聖人序卦以離繼坎。明二者之不可離也。離則不祥莫大焉。