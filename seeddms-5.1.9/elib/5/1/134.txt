六二六五則見其吉。豈非以柔克剛之大效乎。宏教附注。離卦各爻。以三四二爻為不吉。故爻辭占凶。因三四爻重剛失中。兩不相協。雖以陽剛之德。而被陰所蔽。故三爻比之日昃耋嗟。四爻占其突來焚棄。可以知此時之不相容也。然九三日昃。已不可久待。九四無容。更不堪暫棲。物窮必變。數極必反。則昃日可使為朝陽。無容可使成大業。發乎困者。終止於通。前為凶者。後必迪吉。故至五爻而又易為吉占矣。卦名為離。本極迷離之致。而有別離之情。離義含麗。則包華麗之觀。而具附麗之想。此錯雜綜伍。所必