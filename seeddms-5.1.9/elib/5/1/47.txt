達其永久生物之德。故在後天河圖。天一生水。為生化之始。而世間無物不資水以生。此坎之德用。實天地生成之所見也。天地資坎以生成萬物。人則資坎以育成人物。育成者。亦生成也。必賴乎德教。德為本。教為用。德為內。教為外。二者同出異名。蓋由己言為德。由人言為教。養之於身。德乃日明。施之於眾。教乃日大。此君子之道。與天地同不息也。而莫非法諸水之洊至。源遠流長。以成其利物之用。生物之功。老氏上善若水。亦此謂也。水之利溥而用大。取之至易。君子之德教亦如之。為其所蓄者厚。所育者久。所備者多。所行者平易。所制者久遠也。故象辭述坎之大用。而曰君子以常德行習教事焉。可見