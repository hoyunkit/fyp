小心為氣街。故氣呼吸其內。人知血之總樞在心。而不知氣之總府在小心。以血有質。氣無形。生可驗之。解剖後則無有矣。唯靜坐時可以候之。此坎亦可稱心也。維心亨在人言。即心腎相交。氣血相調之象。固凡健壯無病之常態。亦天地自然之現象。水火既濟。地天同泰。皆為此象。讀者宜會通之。彖曰。習坎。重險也。水流而不盈。行險而不失其信。維心亨。乃以剛中也。行有尚。往有功也。天險不可升也。地險山川丘陵也。王公設險以守其國。險之時用大矣哉。宣聖講義。