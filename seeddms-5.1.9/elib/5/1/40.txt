事之所艱。誰好共之。而德用卻有適於人。有宜於事。又不得不近不共焉。則必貴夫習。如畜獅以賣戲者。為其利而不避其害。獅非不噬人。以其習也。如弄蛇以售技者。為其利而試其毒。蛇非無毒。以其習也。是坎之用在險。必習而後能用之。不習則將先受其害。此坎曰習坎。有異於他卦者矣。因害而為利。皆習坎之象。易以習坎明其義。故曰行有尚。明其志有在也。志在因禍得福。因敗得功。處險不險。反以成其安全之備。已陷不陷。反以獲其進取之基。此習坎妙用。正在重險也。夫數極則變。氣偶則反。藥之毒者。遇毒則解。物之堅者。遇堅則破。以重則相消也。坎險矣。因其重而反不險。則天地間數理自然者也。苟