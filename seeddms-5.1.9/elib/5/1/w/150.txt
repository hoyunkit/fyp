此就卦象而見其用矣。坎以陽在中位。故九五一爻等於乾。離

以陰居正位。故六二一爻同於坤。合之則乾坤正位。分之則坎

離中位。此由二五兩爻可見其用矣。離以陽包陰。而不侮陰。坎

以陰包陽。而不狎陽。以陰陽得位乘時也。離以陰卦升而降。比

於火與日。坎以陽卦下而上。比於水與月。升降上下。合成生化

之功。以陰與陽相得而有合也。在先天八卦。離坎東西。而後天

八卦。坎離上下。此可見生化次第。與河洛圖書相應者也。天一

生水。坎以陽而居下。地二生火。離以陰而在上。上則近天。下則

著地。此乾坤體用之別。與本乎天者親上。本乎地者親下之例。

