宣聖講義。

此申釋爻辭之義也。以九三爻象日之昃。雖明不久。與大過九四枯

楊生華之象。有相似處。彼曰何可長也。此曰何可久也。皆由生機之

所限。雖一時光榮。不克長久。此數定於天。而人道即宜以德濟時。以

道挽數。故象辭稱大人以繼明照於四方。即言天之不明。人乃繼之。

日之不明。月乃繼之。繼之不絕。而明以永。天地人為三才。此時始見

人道之大。譬之一室。天晚則懸燈以免其暗。此即人道濟天之窮也。

推而大之。德教所及。育為文明。禮義所加。發為光明。皆人之繼明也。

故德曰明德。唯誠則明。德以誠明。則天下無暗矣。此離九三之日昃。

