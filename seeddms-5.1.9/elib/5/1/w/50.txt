馳於難。因勢而利導之。即若引江湖以灌田畝。雖墝地亦可有秋。犯

難而故為之。即若迫孺子以沒深淵。雖智者亦難免禍。故險可用。而

必用於當用之時。水有功而必在於得利之際。此皆貴乎常習也。坤

以先天不用。故不習無不利。坎則必賴於習。唯習始能。天下事皆然。

雖生知之聖。或不習而諳而能。然未常覯也。坎以後天。教人以習。亦

足見聖人教民必有度矣。至遠自邇。至高自卑。正以習之可尚。如涉

水必自淺濱。渡河必經斜坂。然後可安達彼岸。不虞滅頂。人情易溺。

物慾易陷。其險也。不下於水。而聖人教民。先常德行習教事。正取象

於坎。而求習於涉水之道焉。故涉世亦猶涉水。習教事亦猶習泳游。

