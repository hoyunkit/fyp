如鏡與燭、日與月。皆取相照。而見其明。若不照。則不見矣。物之

映日亦然。故日光憑物而明。若在太空。則不見其明。空中之明

者。以有氣體耳。而霞霓則因雲以成文采。如映水波而生晶瑩。

皆與物互照也。離以兩陽對射。相照一陰。故其明最著。而比於

天日。天日之明。天下之大明也。唯乾稱大明終始。而在後天。唯

離代之。故離。明也。乃代乾元之光。而為生化之宰。雖體陰而用

陽。其道則唯天日與火可象。此離取象於火。以在地上最發光

者火也。火與日既有光明。復含溫熱。是其用猶如純陽之乾。雖

中夾一陰。不足以減其力。故各卦唯離能代乾。而居天位也。

