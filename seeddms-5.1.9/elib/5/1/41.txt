苟明乎此。又何憂乎險。何畏乎陷哉。此坎在後天。以重險而代厚載安平之坤。成其生化無疆之用。其義已可知矣。水流於川。足以為利。若汎於陸地。則害也。雨潤以時。足以為生。若淋為淫霖。則敗也。此害反利。禍反福。生反殺。成反敗之道也。而坎離首見其例焉。故水火足以殺人。亦足生人。足以敗物。亦足成物。視其用如何耳。重險不險。即水流於川。而不使汎濫之意。故曰水流而不盈。行險而不失其信者。謂坎象水。水之行也。即險之所在。人之涉水也。即行險之事。然水險矣。有堤防之。則不汎。有窪地蓄之。則不瀉。有舟筏渡之。則不沈。有溝澮引之。則不留。其性就下。無地方之異。其德潤