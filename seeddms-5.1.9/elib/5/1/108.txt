此申釋彖辭之義也。離為火。而明於天。以其在天空也。故有附麗之義。謂附麗於天也。若就德用言。則又附麗於地及諸物也。而一切有名有形者。皆託日之光明以生以化。是物又附麗於日也。以日為天下中樞。近若地上諸人物。遠若各宿。未有不附麗於日。以生存變動者也。是日為一切所麗。而又自麗於天地。故離為麗。明其雖離而不脫也。如地球也。諸行星也。及天地間萬象也。皆自分離。而仍相屬。若有為之牽系者。則皆日之力也。亦即離麗之義所昭著也。或以麗為言其光明。發為華美之色、朱絢之文。故稱麗。是亦一義也。然本義。則以附屬為當。不過麗之真解。雖若附屬。實相分離。正如天與日也。日