離以日照於天下。月乃承其光。以明於夜。是月亦體坤順承之功。皆繼也。傳曰。日往則月來。一往一來。乃謂之繼。如同出一時一地。非繼也。坤繼乎乾。月繼乎日。而人法之。以繼乎天。是離為天之明。而大人德教乃繼之以成人之明。此所謂明照四方者。實與日月同功。即所謂與日月合其明者也。大哉明乎。非大人之德教。曷足以稱之乎。故日月有明。而天地不暗。大人有德教。而眾庶不愚。此固本於天生化之道。亦法乎離之代乾大明終始者也。日月悠久。大人之德教。亦永傳不絕。而後人世文明。與天地光明。亙萬古而無息焉。初九。履錯然。敬之。無咎。