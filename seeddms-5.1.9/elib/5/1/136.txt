是必有喪憂之際。正如昔時女后垂簾聽政。必君主新喪之時。而非壯主當國之際也。此爻辭有出涕戚嗟語。出涕沱若。言其涕下多而滂沱也。戚嗟若。言其憂傷有吁嗟之聲也。然爻象以有所憂喪。非必果有。故用二若字。與前四爻如字同意。如輕而若重。以其想像所得若然耳。然此憂喪。乃已過之事。國得主以正位。是轉憂為喜。易喪以樂。故占吉。由人事言。失而復得。亂而復整。散而復聚。頹而復振之象也。雖哭泣不以哀稱。憂傷不以苦鳴。以所得足償所失。而或因禍以成福也。蓋以六五得正位。柔得中正。其德足以及遠。雖承九三九四之後。分離破碎之餘。而能振起以就於正。故占得吉以終。以成其光明。而可