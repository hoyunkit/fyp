有異於他物也。又曰。離坎居上經之終。為後天之主。而六十四卦。以二卦為樞紐。上以承乾坤。明天地造化之次第。下以啟咸恆。明人道繼天之德用。而全易終於既未濟。即離坎二卦交錯之象。足見先天以乾坤主一切。後天則以離坎代之。離坎猶乾坤也。中男中女以代父母。分司家政。重離重坎以代乾坤。分任天道。此後天之離坎。有如天之日月。人之心腎。闕一不能為用。少一不能生存也。故於二卦要義所未詳者。更為補述之。坎離二卦。合而分之。乃一乾一坤。交而錯之。乃一既濟。一未濟。