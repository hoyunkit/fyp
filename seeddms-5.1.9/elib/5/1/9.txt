內外之樞機。守之不失。此所以克成其大用。譬之水也。能浮能沉。流而不涸。能方能圓。波而不瀉。則以其有防岸。為之護固也。大者海洋。小者溝渠。必有畔岸。必有堵塞。使之不汎不漏。不至於涸或瀉者。是坎之功用也。為其地污下。而居深潭。外不可測。內不可竭。故能成其大。汪洋萬頃。騰為雲兩。沛為潤澤。此水之大用也。汩流無盡。灌於田野。行於舟渠。此水之大利也。推其至。則生化之德。言其細。則滋濡之功。而合諸離火。以為天下造化主宰。是坎之神通。有不可盡矣。而皆繫於坎之有守。深入不汎。因於有險。防固不洩。此坎卦取二陽陷入陰中為象也。