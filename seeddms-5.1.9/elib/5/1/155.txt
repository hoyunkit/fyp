戊己所由來也。戊己在中央。為萬物之心。如天下萬類。莫不憑於地。地外之物。亦不得脫地以自行。雖日月星辰在地之外。而其用仍寄於地上。以今視之。各星球亦地也。凡有物者。皆必託於地。凡有名者。皆必附於土。則凡有象有數者。皆必生存變化於中央土。此離坎為一切主。實後天不易之理數也。易以象萬物。故取離坎為中樞。而周易更以離坎終上經而啟下經。明離坎二卦。實後天易所終始。無離坎則無萬物。亦可無全易。故比論八卦。先天以乾坤為宗。後天以坎離為重。此聖人言外之旨。學者幸留意焉。