此險之發於己心。而後見於事物也。故曰唯心亨。心之所亨。行靡不通。心既平和。事物亦無坎坷。行止亦無險陷矣。故習坎者。先返求諸心。習坎。有孚。維心亨。行有尚。宣聖講義。此坎卦彖辭。明坎之大用也。坤卦云不習無不利。而坎則稱習坎。明其與坤同體異用。先後天之有殊也。坤乃先天一而靜。純而淨。主陰儀而承天代行。本地道而為母有終。其用不用而成。不動而行。不始而終。以有乾在上也。故不習。言其純乎自然。本乎天道。法乎性命。不待習而自知自能。不因習而有為有守。不以習而可大可久。此地道