浸潤漸及之意。或作寖。或作漸。其音義皆相近。以水之流泛。除天降霖雨。山泉瀑布。自上倒瀉。如傾盆外。雖長江大河。亦必連續漫溢而流。以其性然也。洊至者。浸淫漸漬。前後貫注也。乃長流不斷之象。以上下卦皆坎。有是象耳。水流不盈。則成其用。得其利。水瀉不斷。則溥其德。大其功。則水之洊至。正坎之功用所見也。夫溝澮之水。非不流也。一瀉即涸。池沼之水。非不積也。一決即乾。為其源不遠。而來不永也。唯河江之水。萬古不竭。海洋之水。大地同潤。以其有源有蓄。不斷不絕也。坎乃象之。而見其永久不敗之道。永字從水。即緣其能久也。唯久能大。唯恆能明。水以洊至而常流。成其永久利物之功。坎以習坎而時用。