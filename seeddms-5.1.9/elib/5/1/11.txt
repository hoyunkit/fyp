堅潔則無殊。為其有守善藏。因勢利導也。故坎取象於水。水外柔巽。而其力可以潰石壘。傾堅防。水性流下。而其激也。可上於山峰。可飛於陸地。則其中之陽。自成剛健之用也。水可狎而不可狎。能利於物。而害亦隨之。唯在知其性。明其用耳。故水稱其智焉。人之德行。唯仁之用全。而必有智以輔益之。傳曰。顯諸仁。藏諸用。謂外見其仁。中藏其智也。五德以智居中。仁義禮信配於四方。智雖藏。而用則憑四德以行。故仁者必有智。禮義信亦必有智。無智則德不立。唯不可顯諸外耳。水之稱智。正以其善藏。藏而不竭。乃能成其用。而備夫四德。四德推仁為首。故與仁並稱。外柔。仁也。中剛。智也。智亦仁也。藏謂之智。見謂之仁。