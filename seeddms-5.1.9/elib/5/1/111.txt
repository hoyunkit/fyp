苟盡地之利。即人所資於日者。亦已足矣。此易辭但云畜牝牛吉也。象曰。明兩作離。大人以繼明照於四方。宣聖講義。此離卦象辭也。離為陽光之主。即本乾大明終始之德。而為天下之明。明以日月為最大。傳曰。縣象著明。莫大乎日月。又曰。日月相推而明生焉。又曰。日月之道。貞明者也。是明生於日月。而日尤為其主宰焉。月之明。亦取於日耳。離象日。故以明稱。明兩者。以重離言。猶坎稱重險也。險重為坎。明兩作離。皆以六畫卦言。三畫則無重兩之稱。離以三陽含一陰。如人之目。天有日月。人有雙目。是皆離明之象。六畫