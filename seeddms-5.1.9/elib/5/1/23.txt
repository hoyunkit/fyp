坎亦自坤出。而復代坤。是皆一陽之升進推發者。坎一陽在中。係由震進一步。故復為習道始功。而坎則脩道本則。脩習必假於形。必取於身。是以坎離合人身心腎。而為脩習者根本。且坎較離為先。即腎較心為重。腎治心已在其中。此彖辭有維心亨之句也。維心亨。可見亨由於腎。吾人少壯之年。心神最旺。精力最彊。智謀最足者。以腎之方長育也。既老及衰。腎已先敗。心亦隨之。故心亨者。腎之力也。坎之用也。明乎此。不獨養生之要。亦即成道之階。讀者務就卦爻之象、辭句之旨。細玩味之。傳曰。離上而坎下也。此語後人多未明其義。以為係指後天八卦方