不足於禮儀。為其因近而狎。因親而褻也。又如拘囚之給食。卒伍之得犒。雖曰示恩。不過見意而已。此其處分不同。行權有別。陰雖賤而得勢。陽雖尊而失時。故雖受供奉。不足以快意也。而以尊卑早定。權力攸分。亦使陰不得不暫致敬盡禮。以圖不陷於相違之嫌、相害之意。則釋文所稱剛柔際也。際指分際。亦含交際之義。以六四九五分際固定。交際必行。此如客已在門。不得不接以禮。士已被系。不得不惠以恩。此為坎險之用。而達於德教之源。可以由六四爻辭證其微意也。九五。坎不盈。祇既平。無咎。