靈體同生。而不能偏育。養性必兼達命。充靈必兼育體。此即離坎既濟之義。水火協調之道也。唯離在上。得勢易。行道便。始有光明之象。正如人之心。為全身之宰。貴於他藏也。然心雖靈不得腎以養之。遂易飛揚。自促其壽命。凡一切情欲。皆心之思有以發之也。故必法坎之沈潛。行坎之柔伏。方能彊制其焰。按抑其鋒。此佛經重在先降伏其心也。心字為倒火。宜下而不宜升。宜伏而不宜騰。為必得腎之溉潤。而後如燈之得油。可以長明也。是離之明。必賴坎之潤。而卦中二柔得位。其取象正如此。讀者當深思之。