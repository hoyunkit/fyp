魂神繫焉。體魄託焉。幼者以壯。愚者以賢。弱者以彊。偏者以全。是皆生生之本。化育之源。而莫不歸於後天之坎。先天之乾。蓋人生有身。身必有養。人心有神。神必有育。智慧在內。精力在外。上接於腦。週行全體。為思慮之主。為運動之宰。為藏蓄之府。為供億之庫。為因應之官。為推播之紐。是皆腎之職掌。而本於坎之功用也。在昔以身之主唯心。實則心共腎也。心猶其華。腎則根本。心猶其表。腎則中極之境。如世界天雖在上。人物必憑於地。日月在空。光明必照於下。以虛者必藉夫實。賓者必依乎主。心也腦也。虛靈之處。而溯其原。唯腎是祖。在先天本天一生水之義。在後天為萬物憑依之主。故水可以濟火。可以