地間陰陽離合之大例也。左右者。升降之道。內外者。來往之門。離在先天居左。後天則升而上。坎在先天居右。後天則降而下。離以陽從陰。則由外而內。坎以陰向陽。則由內而外。故離坎之體用。包舉天地間一切陰陽之德用。而先見於水火日月焉。吾人苟求之心與腎、氣與血。往復之道、吐納之方。何非取象離與坎。而成全體陰陽消長之機。是以氣根於腎。血統於心。陰體而用陽。陽體而德陰。一上一下。合為太極之象。此人身亦小天地。而包全易卦象。仍以離坎主其中府也。脩道之士。外而呼吸。內而運轉。循乎經絡。達於皮毛。精則神明。粗則骨肉。皆以心腎分掌其事。合化其道。以調和五藏。協濟百體。而後性命以全。