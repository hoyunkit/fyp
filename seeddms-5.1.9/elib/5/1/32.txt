既非一體原質。則必賴乎習。習而後相安不亂。習而後可親不疏。習而後有歷練。而無扞格之嫌。習而後有條理。而免悖戾之咎。故重在習。坎而稱習。謂坎在後天代坤位。人或疑其與坤同。乃加一習字。示其正與坤異也。坤不習。坎則必習焉。他卦凡在後天物事均宜習。而以坎位代坤。特揭出之。足見先後天卦位同。而卦用不同也。卦以象物。坎固地上之水。水非地之全體。水中有陽。非如坤之純陰。故坎以習而後有孚。孚者合也。陰與陽相合也。且本中孚之義。為坎習矣。二者安矣。其用已大。其功可弘。是其孚也。言如鳥之孵雛。可見其生成之力也。坎代坤以承天。而生成萬物。則其有孚之功也。人知坎為水。上下重