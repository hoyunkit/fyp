坤如不上承。則失其厚載之德。離如不下照。則失其光明之功。此離六二有元吉之占。而釋文稱其為得中道也。夫中者無偏。以高濟卑。以多益寡。使之兩均。方謂之中。離本位高。若不下濟。本陽盛。若不就正於陰。是不中也。今六二以陰得時。以下得位。故稱中道。由此可知人之心必下交於腎。火必下藏於水。以其升而降之。彊而弱之。方劑於平。而孚於中道。此固脩持要訣。亦天下至宜至正之理數也。九三。日昃之離。不鼓缶而歌。則大耋之嗟。凶。宣聖講義。此離九三爻辭也。離九三有類於乾九三。亦重剛失中之象。剛過必