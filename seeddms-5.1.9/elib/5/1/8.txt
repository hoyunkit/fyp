坎出於坤。故從土而名坎。不必限於土也。凡深陷者皆坎。故坎謂之險。夫不平者。以不平平之。不齊者。以不齊齊之。此天道之妙。物理之巧。大過不平。坎亦不平。前失之多。今失之少。前因其高。今因其下。多少合而恰宜。高下并而正好。此兩不平合而為平。兩不齊并而為齊也。坎固險矣。而以險成用。為其能平不平。齊不齊。以歸於道耳。在坤則厚載。而坎則為薄陷。在坤則周行。而坎則為阻險。以坤之柔。行乾之健。故坎德不類坤也。坎四陰或分或合。以包裹陽。與離正反。陽居重圍之中。而能據之不敗者。為有險可守也。守險以自固。則陷而不害。因下以自藏。即深而不傷。所得在上下正位故也。二五爻位。內外之樞