宗主附注。九三爻。以日昃之離為喻。說者疑之。謂九三爻正在卦中。何以象日之昃。不知卦分內外。六爻仍分為二。以三畫乃卦本象。三四皆非中。此乾卦九三九四。皆有重剛失中之語。以三為內卦之終。四為外卦之始。離九三亦因其為內卦終位。比之日昃。終則有始。四爻又如初爻矣。而四卻非初爻之比。以不得其立足處。浮於半空。易遭傾跌。故乾九四爻曰或躍在淵。即由高而下墮也。九三以將終而非終。又與上爻之大終不同。故稱曰昃。而非昏晚。以見此乃欲終之際。非果終也。爻辭勉其早自奮勵。及時求樂。樂者生之表。