而非先天天道。天以日明。為將著其用於物也。故先利貞而後亨。亦以離之出乎坤也。陰以陽用。陽以陰用。此天地定例。牛。坤象也。牝。陰也。離。乾之代也。陽也。坤稱利牝馬之貞。以取乎乾而成其用也。馬為乾象。而坤用之。牛為坤象。而離用之。離原異乾。故稱牝。若乾則為牡牛矣。乾用牡牛。坤用牝馬。恰相對也。離以出乎坤。成乎乾。乃稱牝牛。而得畜之也。以離代乾。主天下生化之原。故有三德而占吉也。彖曰。離。麗也。日月麗乎天。百穀草木麗乎土。重明以麗乎正。乃化成天下。柔麗乎中正。故亨。是以畜牝牛吉也。宣聖講義。