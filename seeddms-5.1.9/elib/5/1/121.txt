後之解與夬。皆於九二爻。有得中道之語。以此三卦九二。以陽得中。能與陰協耳。離之六二以陰得中。與上下之陽相協。亦稱中道。後如既濟。亦因下卦為離。六二得中位。爻辭亦稱為以中道也。可見中道必因二爻之位。且必因陰陽之孚。在諸卦以九二見稱者多。唯離則以六二稱。是以陰正位。唯離克孚於坤也。既濟之六二。亦由離稱。離雖為日。必因地以見其用。故德比於坤。坤以六五稱黃裳元吉。釋為位正中。此以六二稱黃離元吉。釋為得中道。此正可相互證明。地道上行。以順承乾。而用見於六五。日道下臨。以昭明於地。而體用坤。故用見於六二。一上一下。足見天地之交。生化之成。實在於離與坤之交用也。