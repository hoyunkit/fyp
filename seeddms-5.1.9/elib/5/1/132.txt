不獨火也。而此言離。假火為喻。推之日之過熱。亦足招致焚死之害。如暑月病卒死。即九四之象也。過猶不及。九三不及。乃比於日昃。九四太過。乃比於火焚。皆失中之害也。且九四與九三。上下皆火。正與竈突出火之象相似。讀者不可拘泥一解。而忘其會通也。宗主附注。離以九三九四重剛不中。一則與二不協。一則與五不容。遂變成中離之象。以離象如人雙目。中有所隔。合而為明。三四正在隔間。故有不容不協之語。且離以二五正位。一內一外。皆為陰。本柔德以兼剛用。依中道以挈四方。此二五得位當時之功用。在能自卑