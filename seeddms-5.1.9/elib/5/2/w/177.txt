高下遠近。各如其分。此數之所見也。人之智愚賢否、貴賤壽夭。各有其數。以定其分。而能守其分。安其數。是為知命。以命自天。知命者。安于天命之數。而不失其序。以順承天生我之德。而養育其中和之氣。是為明道。道不離二氣。知乎數而和于氣。則成道之士也。

故易者。言數以明道。達命以知天者也。夫易之言數。自河圖始。河圖之數。即易之數。如水、火、木、金、土。五者。易之乾、坤、離、坎、震、兌也。由用言之。則離、坎、震、兌。分合水、火、木、金。四氣之象。而艮為土。此後天之卦也。若在先天。則乾、坤、震、兌為四方。而坎、離在中。其氣數各有所合也。以一六之水。為天地二氣初化。二七之火、三八之木、四九