傳文參差互出者。則由經文義有未盡。得于言外而為補述也。故傳文中上下繫傳。全為輔證經文不足者。凡古人制作。取義必專。立旨必純。故成一家言。有獨重之義與旨。而不離他說。即有摭拾者。亦其言與其義旨同。雖言不同而實同。此不得視為合各家言。文王之易亦如是也。故所不錄者。唯宜補之于傳。而以繫傳名之。明其義本經文應有。以未得列入。別立為傳而繫之于經云耳。故繫傳上下。含義最宏。取例最多。凡以前各易。及涉于數象者。无不採錄。雖言近雜紀。義若旁搜。而皆本易中固有之理。與氣數必明之道。如河圖洛書、二氣五行、九宮甲子、五音六律、五運六氣。以及天文地理、日星軌度、歲