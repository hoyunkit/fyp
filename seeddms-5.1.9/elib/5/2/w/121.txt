且夫易象本于河圖。卦爻分于太極。河圖之數。成于天地。而五行原二氣也。太極之分。化為陰陽。而兩儀仍同一宗也。推其變。則千萬无盡。究其源。則一致有歸。此貞一之義所由來。而要終之辭有其故也。今之言易者。不圖其理。妄擬其物。不會其歸。妄揣其枝。愈馳愈遠。不得其宗。則茫无綱領。愈推愈紛。不知其要。則浩无涯涘。在此言此。而莫通于彼。以卦論卦。而不徹其用。雖言之若有物。而審之終无是。此易道之混沌。而經義之紛紜也。夫善為言者。必先其綱目。善為事者。必振其本末。天下雖大。不外于道。人物雖庶。不離于生。以簡御之。則智有餘。以紛理之。則力不足。故老氏貴守一。