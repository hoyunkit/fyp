作易以明一切。凡先天後天人物。莫不歸于易。易者一也。中也。極也。无始而有始。无形而有形。无名而有名。易者。自有以溯无也。自无以推有也。有无均齊于易。故易作而有无以名。天地既奠。日月山河各有其紀。飛潛木石各有其類。世代遞嬗、歲時遷移。各有其序。生長收藏、盈絀美惡。各有其名。而一于不一。同于不同。各因所適所宜。以始以終。其所維繫之道、往來之途。各因所合所制。以成以敗。皆統于易。以歸中極。而順于天道。故易立而萬類以定。天地之間人為貴。人之生也。受天地之中氣。而有性命。順造化之推移。而辨等名。因生養老死之道。而有人事。因喜怒美惡之感。而有人情。而有以適之、全之、利