圖表 三      河洛卦位合圖
河洛大旨
復聖講述
河圖負于龍馬。洛書呈于元龜。以其所出見在河洛也。故名河圖洛書。圖之出雖以馬龜。象之徵則符運數。蓋天地自然之象。顯于物者也。既出見于物。得聖人解之。以造成人文之始。而易象乃具。是河洛二圖者。天地之文顯于物。而用于人者也。唯天地之神。能自成之。唯物顯之。唯人用之。蓋合天地人物四者之靈。而後見其功。成其名。以廣其德。著其道。其為物豈可輕言哉。觀易象之所本、六經之所仿、百度之所製、一切政教之所創。其為人文之祖、文化之源。固无他物可與方矣。圖書之象簡。而包舉天地之間生成之德、變化之道。盡氣數之妙。示形神之全。固以一而賅萬。中而立極。有同易道者矣。其所明用。在順自然之序。而推其不息之功。在本生化之原。而溯其不二之道。猶天地之覆載、人物之生育。而莫外于至一至中之極者也。然考其用之大例。有數則焉。
(一)河圖者。明位之用。位无動也。洛書者。明時之用。時。有變也。河圖立天地之極。而見其體。是明位之不動。有其生成之序也。洛書列天地之序。而著其變。是明時之時遷。有其往復之情也。二者大例。一體一用。一守中而立極。一循行而不窮。是天地生成始終、道