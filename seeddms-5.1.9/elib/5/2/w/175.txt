一與六、二與七、三與八、四與九、五與十。各當其位。以生成水火木金土。依次列北南東西中。以示五者之所自出。本乎數之相得有合也。亦氣之相生有成焉耳。故知一之與六。兩數相得。而水之生成。得天地之氣若幾分也。火木金土皆然。皆由天地之氣、奇偶之數。恰相得而合也。故易曰。一陰一陽之謂道。

數之順逆偕行。以循環終始。于是生化之道見焉。以奇偶之數。一陰一陽猶男女也。而夫婦之道。即人生之始。人以男女配偶。而生息无盡。數以奇偶配合。而生化无窮。此即天地造化之妙也。故數之一三五七九。皆陽而奇。二四六八十。皆陰而偶。二者相得有合。