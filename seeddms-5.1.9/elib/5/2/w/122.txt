孔子貴致中。中與一皆天下之大本也。得其大本。枝葉從之。致其中一。變化見焉。雖卦有多變。爻有多例。象不可盡。而氣一也。言不可窮。而數一也。氣數可通。神用乃見。故智者察上。愚者察下。明者得精。昧者得粗。悠游清靜之門。則天地藐焉。咏味淳樸之鄉。則生化寂焉。欣于自然。則與天同道。樂于太虛。則與道同用。聖人不以文為美。不以多為勝。不以物窒其神。不以數制其氣。雖有卦爻。非以卦爻苦人之心也。雖有圖物。非以圖物梏人之性也。故象以意立。象有盡而意无盡。象以言明。象有規而言難規。以其物也。非神之類。器也。非道之門。則假之為途可也。非止于是也。驅之為導可