在變化中。而不隨其變化。超乎物而與天地共存。則真人以上。不為氣所賊。是則得道之士。足與言易之教矣。蓋聖人作易。為憫人之變而不可久。化而不復歸。生而瞢瞢。死而渺渺。不知所來。不知所往。戾乎氣而不測于順逆。昧乎數而无擇于吉凶。雖稟天地之中。而不能保。雖具性靈之真。而不克全。遂與物同變化。而神形俱盡。實為悖夫生生之則。反乎天地之道。故乃為易以告斯民。指其去來。明其禍福。象其氣數。示其所宜否。而使有所循。更諄諄以言。懇懇其辭。勸其善而戒其惡。導之存省。以致于誠明。詔之仁義。使盡其性。故其文曰。乾道變化。各正性命。又曰。君子終日乾乾。夕惕