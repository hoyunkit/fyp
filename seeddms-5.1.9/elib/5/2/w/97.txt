取用既殊。而為義亦不一矣。至文王取而重演之。以成今傳之易。因恐後人疑其同異。忘其本來。始詳著其詞。以明其教。此四傳之作。固為傳易為教者也。時代既殊。傳述又異。前之易者。徒存其象。今之詞者。乃備其文。故易道至周始昭。至 夫子始定為經。 夫子本文周之作。加以所習。而擴其義。敷詞具象。以次其序。明變著用。以列其圖。而後易之為易。有迹可尋。有文可讀。有圖可驗。有變化可徵。不似前日之奧窈難稽、同異莫辨矣。故易教實成于 夫子。而易義則備于四傳之文。欲知易者。必先知此。而後可進而求之也。

