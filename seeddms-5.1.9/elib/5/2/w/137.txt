遇陰。為配偶之象。故有天孫河鼓相會之事。應其氣數。以為節令。非无稽也。一年各月。均有此氣數合值之日。均為名節。徵其數則知其氣。覘其氣則知其象。故象者。在天有其景。在地有其形。統名之曰文。莫非天地之象。而莫非氣數自然之序。故星躔日軌、水道陸形。皆有定度。聖人則之。以著為教。而後人知天地之事非荒渺者也。唯易最詳。以其本氣數而示圖象也。故習易必自象與圖始。天地雖大。易則至簡。由已知已見。推于未知未見。无不合也。故覽圖象。足以盡天地之妙。通氣數之神。神也者。司氣數而宰造化。天地萬物。莫非自神主之。故易之為教。以神道終始。而易之圖象。即