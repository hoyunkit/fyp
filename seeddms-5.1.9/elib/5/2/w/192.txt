蓋河圖者體。合伏羲之卦。而含文王之卦之變者也。洛書者用。合文王之卦。而存伏羲之卦之體者也。二者必互觀之。方明其義。以天地之生化萬物。由一而眾。故由太極。而兩儀。而四象。而八卦。即由二氣而五行。而九宮。皆由一而二、三而四。自少分多。自寡化眾。此生化自然之象。而圖書所示之例也。以生化之始。不離于一。故生化之眾。不失其中。有此中極。則千萬變化不亂其序。此中央之五。永不易者也。而其他象數。則隨氣數所至。二五分合而成其變。變成而天地之大用見。萬物之生化出。其理其事。固顯然如指掌矣。

洛書言數。有明用者。有明變者。有與道同者。有與人事同者。大別之