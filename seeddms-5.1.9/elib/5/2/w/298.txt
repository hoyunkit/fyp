哉。故傳曰。易有太極。其一語也。鄭重之矣。

伏羲八卦所自始。固溯源太極。而合乎河洛二圖者也。河圖以天地合化。生成五行。已分四方。即四象也。洛書以五行生變。而為九宮。四方之外。加為四隅。遂分列八方。即八卦之象也。中五者。太極本位。九宮名太乙本宮。太乙雖在中央。而以時行臨于八宮。故九宮皆有太乙至臨之時。而八方皆受太乙之氣。八卦之象亦然。由四象而分為八卦。虛其中以位太極。太極雖无象。其位固在。而其氣運行于八卦。則八卦皆太極之象。分則為八卦。合則一太極。此天地自然之象數也。太極何以无象。則以易之重在變而推其用。