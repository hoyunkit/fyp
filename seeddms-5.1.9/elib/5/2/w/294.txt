下既分。上未嘗隱。形既生。神未嘗少。器既成。道未嘗亡。則兩者宛轉生化。遷變相隨。未嘗一日異。而極之為極。亦未嘗一時失其中與其位也。而亦未嘗執其中與位。執則失之。故有常而无常。故曰物物有太極。取喻于小。足知其大。取譬于近。足證其遠。故太極者。極而非極。異乎物之兩端、天地之極也。果明乎此。可與言太極矣。夫太極之象。示天地之生成、生化之循環、陰陽二氣之遞嬗、萬物之生成變化。自无入有。自始至終。蓋无不包在象中也。故易之卦象。肇始于太極。而推溯萬有之源。亦唯太極。言物必始于有。言生成變化。必本于氣之動靜。太極為初有。而具動靜者也。故推而上