位之象。雖由伏羲原有者移易。究已與伏羲原有者大異其趣。故前後之間已大變矣。猶之昨之與今日。時雖同而其次已不同。則不得不更繫之以名。而資其別。使人易識也。故名之曰先天後天者。明其大別于一天也。古人定名必有其義。其曰天者。指其象之大也。示其時之久也。明其數之廣遠也。識其用之懸殊也。故曰先天與後天焉。易之本天道而演其氣數也。人物生化莫不根于天。則凡類此者。皆天之屬也。先天者先乎天。言在後天之先也。後天者後乎天。言在先天之後也。雖同此天之名。而異其次。則先天與後天。非首末始終之比也。故名之先後天。