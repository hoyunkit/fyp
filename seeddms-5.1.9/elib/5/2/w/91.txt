此文言易于象外應注意之事。雖經中未明言。而見繫辭序說各章。皆 夫子恐人不明致用之道。故述其教于經外。蓋天道人事。往往成相因相應之數。則由于一氣所通也。天地人三者。皆一氣生化。故天道可變地與人。人事可變天與地。其理无足怪。不特人也。物之靈而得氣全者。皆能之。故龍起雲生。虎躍風動。以其氣感其類也。人得天地最全之氣。所感尤速。其應也。亦以類。乖氣致戾、和氣致祥。皆類之應。所謂同氣相求是也。如人而不仁。好行虐殺。以亂天下者。其感必暴風烈雨、地震山崩之類。則氣之自應。不期至而至矣。故哲人自慎其心志。以養其中和。而後感翕太和。上應