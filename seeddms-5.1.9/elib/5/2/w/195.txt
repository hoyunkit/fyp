不亂之道存焉。故與河圖有同異也。如陽數東北原位。以水木之生成。先後天之所始。言先天之生成者首水。以天之一氣初化也。言後天之生成者首木。以天之二氣再化也。故卦象以六為坤之用。定爻之數。以三為卦之數。以八之自乘。為全卦之數。皆取乎水木之數。以領先後天一切生成之象也。若西南之七九。則先天後天之生化各異。先天之火在南。數為七。金在西。數為九。而後天之九屬火非金。七屬金非火。二者恰易其數。故變其位。蓋火之與金。本相剋也。非同水木之相生。既剋則有勝有復。火之勝金于先天。則金必復于後天。若勝而不復。則生化將窮。更何後天變化可言哉。故在洛書。火退而西。