雖究其生化。有不可盡。而溯其本始。則不離于是。是即中庸所謂 天地之道不二。而生物不測也。故易者。示天地萬物終始者也。无論何物何事。莫不包于易中。即溯无始。以迄天地之滅。皆由易象盡之矣。如以六十四卦次第列之為圖。即足以示天地世界之終始。即自乾坤以迄既未濟。其推移轉換。實一世界自然之序。而縮言之。即一人終始生化之例。其為變化者。則有方圓圖。與歲序圖。及八宮之序。皆與經中次序相證。以互為用。因大數雖有定例。而變化甚多。必合各圖而後知其變例。如後人京氏之八宮、焦氏之歲序。與邵氏所傳于道家之方圓圖。皆易中自具之例。為推其變