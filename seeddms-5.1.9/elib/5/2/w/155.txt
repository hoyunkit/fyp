非生成于天地。而得其氣與數。以成其氣數。自河圖言之。則氣數者。自然成形。自物言之。則氣與數皆出自天地。蓋天地亦在此氣數中也。未有天地。氣數已具。既有天地。氣數周流。以成萬物。故氣數者自天地以下。莫之能外也。今言河圖氣數溯始于天地。蓋自有象言之。即自天地建立以後。而推溯萬物生化所本。萬有氣數所由而已。圖中自天一至地十。為數之根本。亦生成之根源。天一生水。地六成之。則言水之生成之由來。以天之一。合地之六。而後水之生成始全。分之則水者得天之一以生。地之六以成。天生地成。是其氣之備天地也。天一地六。是其數之賅天地也。而水以成。此五行之一所自生也。