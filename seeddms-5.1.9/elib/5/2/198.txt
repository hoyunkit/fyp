皆自此象見之。以天道言之。則一切生化之數。不離于中五。而用以廣。德以大。萬物所倚。萬數所持。皆此五也。故曰天地心。亦陰陽之中氣。五行之中道也。以人道言之。五者眾德之本。即中和也。一也。至善也。以施于事言之。即仁也。忠恕也。為人生不可失者。故聖人述之為教。以執中用中。為萬行之先。易傳曰。顯諸仁。藏諸用。此二語即釋洛書者也。洛書之中五。即仁也。而曰藏用者。則言洛書用五藏十也。夫陰陽二道。相倚而成用。而陰必藏。陽必顯。一藏一顯。其用始大。五與十皆土數。即土德也。一屬于仁。陽也。一屬于智。陰也。用仁而藏智。仁顯而智不顯。藏也者。非去而不用。言藏之于內。不以顯也。蓋天下之道。必首