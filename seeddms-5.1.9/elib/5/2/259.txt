謂物質之偏處一方。不相涉也。故一身之中。氣血周流。无處不至。則五臟之氣。循環全體。无部不連。故曰五行。而不曰五物。正以其運行不定方。非物之可擬也。其歲時聲色等。雖分五類。恆有兼體。氣之所至。體用見焉。故五行之名。亦大略耳。按之佛經。則為四大。地、水、火、風。分屬一體。其象同于易之四正。而地當土。風當木。合之水火。似少金位。然風亦作氣解。與乾金同德。且佛以金剛為佛體。而西方為佛土。是其以金為至堅至淨、非色非空。正與純陽之乾同象。則四大之外。仍有金也。合之中國河圖之象、易卦之位。小異大同。此可以廣五行之解。而證五位之說也。蓋佛生