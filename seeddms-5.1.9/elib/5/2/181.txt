數亦正相當。若不如是。則位與數失。陰與陽乖。不克生成萬物矣。故一三七九陽數。必順次行。四二八六陰數。必顛倒而逆行。此必然之理。人知陽數順行。而不知陰數逆行。遂不明數之大用。此惑也。夫使陰數亦如陽之順序而行。則一與二、三與四、五與六、七與八、九與十、相對而論。皆不能合。更何生成之功可言。蓋必一順一逆、一依次一倒行。方能合其位。而成其用。而後一與四合。二與三合。七與八合。九與六合。五與十合。相得而皆有合。以成中極之數皆五也。故曰天數五。地數五。五位相得而有合也。言合乎五。即合天地之心。在道言之。即合中和之德。示人執中用中之道也。蓋數十而位五。