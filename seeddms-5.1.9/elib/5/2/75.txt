孔子皆以後天卦為重。而所傳次序。皆以乾坤至既未濟為用。言重人道也。與八宮次序重天道者不同。而道家則取先天。用天道。京焦所傳。及邵周所受。皆道家旨。與周易有殊。不可不知。宏教附注宗聖所講極精詳。以習易者每忘易之為教。而讀其經不通其用。以為此古人之物。不宜于今。而不知聖人作易。為教人致用也。首重人道。明人事。而以通天地。明物情。以原始要終。一如大學中庸之旨。 夫子最佩夏時之制。以重人道也。易之連山。以艮為首。即明人事。重人道。與夏時同旨。易之所包固廣。而莫不以人立中極。