于氣數之運行。陰陽之遷轉。莫能致之。故易者以吉凶禍福。示人從違。以象數變化。示人探測。俾依此以共生成。同安樂者也。故易溯始至微。而敷事則顯。言理至奧。而陳義則常。蓋一本末內外之道也。由本可達末。內可通外。故難易互見。仁智並宜。此聖人本天法道之心。而欲啟迪後人以原始要終之教也。故易教備于圖象。詳于文辭。而習之者亦必兼圖文而共通之。方可直抉玄微。明晰究竟。此于講易前。必詳示圖例與象義者也。又曰人事之動。皆由數定。无論遲速。无可逃免。欲其挽回。必德業所感。因數成于氣。唯德能養氣以移數。此主客之氣化合也。原定