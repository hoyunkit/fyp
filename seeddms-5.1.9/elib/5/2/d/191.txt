後陰陽之數以平。生成之功不改。此則天地自然之妙。不可不知者
也。因此互換。如是相對之位。皆合而成十。即一與九、三與七、二與八、
四與六、莫不成土之成數。洛書中央用五。而不見十。不知十之數。恰
藏于八方。以相合而後得之。河圖之合皆五。洛書之合皆十。明五十
為天地之心。土為天地之中、萬物之本。其義至深切矣。夫洛書之象。
明用者也。天地大用。在此圖中見之。即易之卦象。亦于此圖明之。南
九北一。由乾坤變為離坎也。東三西七。由離坎變為震兌也。東北之
八、西南之二。由震巽變為艮坤也。而艮坤易其位焉。東南之四、西北
之六。由兌艮變為巽乾也。而巽乾首明其用焉。此皆易象所自仿也。

