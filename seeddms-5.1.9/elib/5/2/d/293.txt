為至極无比。則以其所立雖定而无定。雖有位而无常位。雖至中
而无常中。不似北辰之天極。南北端之地極也。夫既曰極。而曰无
常。豈非異于極之為極乎。曰非无常也。言无常而有常耳。以隨所
在而立。所至而位。所行而至中也。故曰无極之極。曰太極焉。夫有
之與无。同出異途。上之與下。同名異方。神之與形。同生異類。道之
與器。同用異勢。故天地既判。人物斯生。形神所分。陰陽乃別。此太
極之為至極。恰介乎兩者之中也。由此以上。皆屬于无者、上者、神
者、道者。由此以下。則屬于有者、下者、形者、器者。兩者之中。乃為極。
而太極乃居之。故曰至中。而有位。有所立也。然有既名。无未嘗无。

