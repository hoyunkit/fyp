至矣。天之所授。神之所明。聖人從而演之以告人耳。雖天地未有之
前。尚在易中。況天地乎。雖天地難知之道。尚可推知。況人物乎。故易
者其德顯。其道微。其用明。其體不可見。其大无外。其細无內。觀其象。
可盡其義。通其意。可孚于神。雖立人道以始終。而歸于天道。雖驗氣
數于既往。而極于未來。是以歷代聖人。莫不諄諄焉。論之以闡其精。
廣之以達其神。分合之以窮其變化。徵驗之以明其氣數。唯恐人之
未能盡其義理。故象外詳其辭。經外著其傳。輔以圖序。參以蓍龜。以
教天下後世。其先覺覺民之心。已可見矣。余于文周之遺。習之既久。
卒通其義。不敢負先聖垂教之意。更集其說以筆之書。授于二三子。

