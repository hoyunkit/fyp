而五行生成。陽道虛。陰道實。陰統于陽。陽包其陰。皆自然配偶。各
有其序。故奇數合偶數。仍為奇。奇數合奇數。反為偶。偶數合偶數。
仍為偶。以見陽之統攝陰而不可亢。陰之順承陽而不可離。亢則
害。離則乖。唯相得有合。而後成其生化也。

河圖之數。天地之本數也。其用自其變化而生。五行之物。萬物之
根本也。其生化自其分合而成。蓋有天地而後有萬物。有天地之
大數。而後有萬物之數可紀。故有序有類有名。而後成其德。萬物
並育而不相害。道並行而不相悖。此德之見也。此道字、即指一陰
一陽之道。言二氣並行而不亂其序。則由有數也。猶物之陳于室。

