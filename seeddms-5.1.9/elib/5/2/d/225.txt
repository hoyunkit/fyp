人習于道。无不通神。則神亦降其靈。資人以智。發人以道。非可異
也。故圖書出。而人文以創。天地之道見。而人道以明。人之有文化
教育。皆始于天地自然之象數文章。雖神而明之。存乎其人。而溯
源探本。則有所自矣。故圖書者。易象之祖。欲明易象。必明圖書。如
木本水源。不得其故。則枝流莫可究詰。是以 夫子曰。五十學易。
言由圖書以窮象數也。天五地十。五十為天地中心。天地之道由
此見。人道由此立。故五十為圖書之中數。猶易之太極也。太極在
數曰一。在位曰中。在性曰至善。在氣曰純陽。為无始之始。萬有之
宗。老氏之天下母。即指此也。而其大包无外。廣盡萬類。故屬天地

