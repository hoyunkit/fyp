靜无為。則履謙之吉。順養抱一。則坤巽之宜。蓋自上古真人之修。
垂為後世道家之教。其言與象。足與黃老之書表裏。莊列之說印
證者也。故易之精微。直通天人。旁達一切。歷聖成德、諸家立言。莫
不歸本岱宗、朝宗海若者也。故謂易為一家之言。无寧為諸教之
經。謂卦為伏羲文王之作。无寧為上古傳真之本。此非可于言文
所盡、象爻所得。必進而求其意者也。故易之為學。徵乎言文。不過
為枝節之求。童蒙之所志也。執乎爻象。不過為物表之擬。鄙俚之
所為也。欲通其意。會其歸。得其情。原其始。則必肆志于言象之外。
而玩索乎聖人之教耳。

