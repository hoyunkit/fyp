變化不窮。其所以異者。皆自氣合之。而氣者內徵于道。即理也。外
徵于象。即數也。理數之間。不可過求其迹。以有神也。神御其用。故
天地有主宰之數不易。而神不可測。以其微也。是陰陽之事。不可
實之以物也。唯神通之。氣感之。固聖智之事也。以易言之。神而明
之。存乎其人。言非易明也。而氣數之常變。吉凶生焉。禍福降焉。則
盡人所當知也。故逢其合。適其宜。去其逆。塞其空。為趨吉避凶之
道。不可不講。此數雖止于九。而用可千萬。物雖止于五。而道將无
窮。如水之數。遇金而旺。遇火而尊。遇木而退。遇土而死。其道有窮
通也。他行皆然。以數合之而自卜之。則吉凶无遁情。禍福有定數。

