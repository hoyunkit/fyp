仍由一氣之變。非生自二氣也。雖化而成兩儀之名。其始仍為一體
也。故曰。易有太極。是生兩儀。言兩儀之生。生自一氣。而兩儀未生之
前。固渾然一太極也。是生。云者。言自是始生也。明示兩儀之生。為生
化之初始。而太極之變為兩儀。實生化之初見其用。以溯天地生成
之本、人物化育之源也。故曰。是生。凡古文。是。字。有自此作始之義。且
言其本能也。世界生物。莫不自陰陽之和生化。唯兩儀始生。則太極
之一氣所化。由其有動靜。動靜亦陰陽也。不過一氣之動靜。而成兩
體之陰陽。老氏所謂。一生二。者。即指此也。夫太極之初。固渾然元氣。
无形无質。无色无象者也。然以其元氣。有其光焉。光生熱。熱生動。動

