盡文王之作。多沿二易之舊。今猶在也。而周易之精。不在辭之美備。
而在序之精當。以能參天地二道。立人道之極。全變化之用。明始終
之義。非如連歸所取義狹而立極有偏也。故合伏羲之旨。盡易之變
化者。唯周易為宜。此文王之所以聖者歟。夫易之有異同。既可知矣。
而習易之應從周易。又无疑矣。顧後人猶不達者。則以及門之士。未
嘗將經傳詳為講釋。以明旨趣。二三子好事者。又竊取連歸之本。授
于門人。迨漢之興。言易者遂有同異。雖非乖離不稽之說。究為門戶
爭執之階。此則易道之不幸也。然以今傳之本。既无詳解之文。則他
山之石。可以攻玉。取其所異。以證其同。亦足以明周易之精美。而直

