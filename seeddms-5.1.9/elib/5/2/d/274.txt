則有生。光者。元氣之體。熱與動者。元氣之用。生者。用之見也。元者。仁
也。仁之德。以生為用。故元氣以生化為本。動而有生。生而陰陽出。此
元氣自然之德。流行不息。而後陰陽之象往復无窮。一生永生。一化
眾化。而天地以成。人物以育。生之化之。日益以盛。固元氣之德所見。
亦造化之功所徵者也。故太極者。主生化之樞。為天地萬物之母而
溯世界之初始。則固來自渾然之一氣也。是曰氣化。氣化作始。形化
繼之。既有陰陽。則生化者自二氣之和合而後成。故有兩儀。乃生四
象。有四象。乃生八卦。即猶河圖自二氣而生五行。洛書自五行而變
九宮。老氏所謂。二生三。三生萬物。者是也。陰者承陽。陽者包陰。二氣

