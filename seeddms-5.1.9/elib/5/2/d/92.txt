禎祥。此雖人所不見。實有其例可尋者也。无論大小。皆如其氣而
必應。即一人平居。有何善惡。亦與神鬼應。此感應之理。書所謂作
善降祥之類也。果明此理。則天人相通之故。思過半矣。易之為教。
正不外是。

又曰易道。難言者也。而所演象。易見者也。聖人以道不可言盡。始
以象示之。即以器形道也。道在器中。明器自及道。此內外本末之
事也。如⚊⚋者。象陽與陰之氣。即為九六之數。氣數不可見。而皆
寄于⚊⚋之象中。故觀象可以知氣數所至。由象之參伍錯綜、正
反對偶。即可知氣之盈虛消息。數之加減乘除。以明其生剋變化。

