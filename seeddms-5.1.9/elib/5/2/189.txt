三而七九分作兩途。一由北之東。一由西之南。以明四正之氣。猶相偶合也。而陰數則與之成逆行。一由東南之西南。一由東北之西北。亦分兩途。以與陽合。其所行之序雖變。而所合之數不差。蓋亦本天地自然之變化。而成其用者也。夫陽之與陰。為萬物生化之本。有其一必有其二。如陽數順分而變位。陰數勢必逆分而變方。以便合陽而成其生化之用。故一之三、七之九。為生成數之經然。而四之二、八之六。為生成數之緯然。經緯相得。生成之功見矣。且合數之。自北而東。自西而南。陰陽之數。各得其半。即由兩以生四。兩儀生四象是也。陽由一三七九之一序、分為一三與七九兩系。陰由四二八六之一系、分而為