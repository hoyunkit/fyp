蓋陽生陰成。陽始陰終。此氣之自然者。陽數用九。陰數用六。九為天數之終。六為地數之始。河圖之例也。以陰代陽。以始至終。循環往復。以成其用。此數之自然者。合氣數觀之。則知象之生死進退、分合消長。无不明瞭。故曰觀象知數。觀數知氣。數成于氣。象見于數。由上言之。明氣出于道。得道之士。不言數象。由下言之。則氣无形。附數以行。數无質。附象以成。不求于象。安知氣數。易。逆數也。由下推上。由已知求未知。故必自象始。此聖人教人觀易之道。以中人之智。必如是也。若不明象。何以探易。又何以探天地之妙、萬物之賾哉。故觀象貴精。習易宜細也。