歸藏首坤。六十四卦之序各異。即方圓圖與歲序圖皆不一。凡由乾坤變化而生者。皆有定序。而經但就文王所定者列之。若不徵于傳。則他易圖皆不得知。不獨不備于用。而經中各爻辭。恆有取前各易之舊者。其義亦難索解。譬之。歸妹。女之終也。一語。苟不知八宮次序。終于雷澤歸妹。則其義將不解矣。以經文次序。明明終于未濟。與歸妹何涉。是則女終之義。實非取于今易者也。況一曰男。一曰女。對舉而言。即分屬乾坤二者。乾道成男、坤道成女。固有明解。而未濟之男窮。即指乾氣之盡。歸妹之女終。即指坤氣之盡。然序卦終以未濟。可見本乾道之始終也。本宮則本坤道。斯為不同。而