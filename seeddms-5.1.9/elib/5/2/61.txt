此一義也。以其變易也。順天地之消息。應氣數之盈虛。與時遷移。其道莫窮。故能握造化之鈞。得循環之道。唯通以變。因適而宜。此一義也。易之為道。有本末始終。有體用內外。包乎萬有。極乎无盡。推之无窮。而无為无不為。此至誠之德、中和之功。天人之所合、事物之所順。而明乎玄微。探乎繁賾。至簡且易。至久且廣者也。此易之名與義也。至易之為象。上日下月。日月者。陰陽之所昭。而天地之道所見者也。以天之道。由日而明。地之道。由月以見。日月代行。天地不息。此坎離代乾坤為主。而水火成陰陽之用。此在體用既合、情性同見之時。而後知乎天地之道、曲成之妙者也。故明易者。必先