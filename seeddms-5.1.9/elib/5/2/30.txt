利之、導之。以底于成德。而有以教之、誨之、鑒之、臨之。以盡其原始要終之道。是皆備于易。故易立而人道以全。夫聖人之于天道也。通于神明。見于隱微。于人道也。明于性情。備于教政。于物之宜、事之利也。詳于本末。昭于變化。而後立易以告于天下。垂于有眾。使天下不迷所生化之道。不失其修為之德。不惑神鬼之靈。不悖性命之則。而皆生成安樂。與物同壽。與天地同德。日月同明。鬼神同其吉凶。氣運同其變化。而後聖人成物之道盡。成己之德宏。而天下无不被其德。悅其道。此則聖人立易教民之功。可並天地覆載。其明誠修道之行。即同于治平政刑之施。故易之立也。為教民。而人之明易。為率聖人之教。