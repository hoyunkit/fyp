四象之初。太陰太陽之所象也。繼之者則少陽少陰。亦出于兩儀。而其所得者少。所成者弱。是為木與金。此木亦天生地成。金亦地生天成。四者既具。生成之氣未盡。于是土乃成焉。故土者。生成之末。而備兩儀之精。全後天之象。接先天之氣。此其生成之序也。然亦非如此簡單者。蓋氣盪无停。精流不見。生機既啟。成數斯應。天生于上。地乃應之。地生于下。天乃應之。以兩儀初分。力足精強。行走至速。各含生機。均有成德。此生彼成。如電與雷。不差毫黍。其分之為氣者十。生成各半。以與陰陽奇偶。相間而合。故水之生于陽也。而陰成之。火之生于陰也。而陽成之。其所