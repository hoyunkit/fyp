不欲自飫于糟粕。斯發抒鄙見。作為巵言。說諸文辭。則重求其例。考諸圖象。則重得其用。因為探本之論。始有忘象之言。夫象可忘。而不可忘。言可忘。亦不可忘。斯語也。蓋以啟深入之心。為上知之士而發耳。豈為初學者所輕忽哉。易道難習。聖人之心難見。此固人所共知聞者。而曰不求于言與象。足以進于易哉。故言不得忘。象亦不可忘也。有志之士。因言悟象。象得而言自忘。非言忘之可嘉。乃得象之足許。因象悟意。意得而象自忘。非忘象之有成。乃得意之可貴也。象者。聖人明意之用。非重象而輕意。苟得其意。則象可有可无。且由一象可推至眾象。象之不復重也。明矣。言者。聖人釋象