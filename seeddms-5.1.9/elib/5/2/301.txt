全易卦爻皆存之。伏羲一劃開天。豈非以一擬太極哉。則凡卦爻。莫非自此一來。固莫非太極之象。何事再象之乎。通者達之。執者昧之。觀八卦之象。固无在而非太極。視人之能見得否耳。宏教附注此文釋太極之象。明透極矣。太極之象。重在一陰一陽之周流无盡。非象物也。物物皆如是。非象事也。事事皆如是。此天地自然之象。无大小。一也。故八卦不列太極。而太極自在卦中也。人能明此。則明神之為神。道之為道。而造化之妙。氣數之奇。无不在指掌中也。