實習易之下手處。故講易必自例始。以其已知、求未知也。夫易自伏羲畫卦。分列陰陽以定其位。重為六爻以明其時。乾坤為體。易行其中。乾坤成列。易立于中。二者體用之分。時位之辨。相錯以行。相交以變。生生不已。變化无盡。故由八卦而成六十四。六爻而推至三百八十四。皆本一氣循環。二五互用。以成其象。以寓其數。以行其氣。故太極既立。自生兩儀。卦象既成。自生爻象。自然推衍者也。由乾坤定位之易。而見卦位之序。由坎離中立之易。而見卦氣之時行。變化雖多。次序不亂。皆二五所生化。順乎天地萬物之次。而相交合以生成者也。故欲知生化之迹。必列象而觀之。