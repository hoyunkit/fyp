爻以畫成。无畫則爻不明。故畫有長短。无爻則卦不立。故爻有陰陽。而為爻為卦。皆所以象意也。故謂之象。象有未達。恐人臆測。乃傅以言。言以明象。象以明意。故卦爻文辭皆為意用。意者。聖人以天地之大。品物之庶。有生有化。有成有變。有其體。有其用。有其形質。有其神知。有其動靜來去之迹。有其升降上下之道。皆因于氣。成于數。而有象可擬。有例可推。故以畫作爻。以爻合卦。而示其意。謂以聖人之心意。揣天地萬物而為之象也。故曰意。猶度量也。天下萬物不可度量。而度量之。斯意也。因意有所擬。而非固執所擬。故通之以名意。意不盡象。象則无不出于意。故象可无。而意不可不知。吾