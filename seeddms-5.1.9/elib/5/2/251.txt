因地以為生化。即空中之氣亦附于地面而後殖。其他有形之物无論矣。凡生在天地間者。无能離土以存以變。不獨人物之生也。即植物等或无生之物。亦必賴土以存以變。此可以見土之德。為造化之本源所寄。亦即氣數之根株所在。故土之數五。實為萬數之基。而足通天地之用。為人物之權衡。是五者。等于一。言其用廣。而能通一切數也。在河圖證之。一六居北。二七居南。三八在東。四九在西。五十處中。四方之數。均仰中央。而其差皆此五。已可見此中數所寓。即中氣所存。又以陰陽順逆言之。一三七九。由北而西。四二八六。由西反北。兩者循環。以相終始。五獨居中。