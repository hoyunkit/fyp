而靜中有動。故先天必生後天。動中有靜。故後天不離先天。二者異途同歸。知其一。則通其二。斯文王之聖智。乃能盡其變化。而建立周易之極。以全易之用也。夫伏羲之時。豈无所用哉。豈不盡其變化以適人事哉。何以必待文王而後明也。是蓋有故焉。上古之時。人事簡略。民習于道。上有所制。下則循之。既无所多需于變化。亦无所窮于用。且以文字未備。傳佈難廣。作者心通其用。知者神會其變化。有其體已足矣。迨文字既成。文物漸備。迄乎三代。其用易已繁。其變化亦多。彼連山歸藏者。即述前人之口傳。會伏羲之本象。而以盡其變化。致其用而後制之。文王之卦。正猶是也。上依伏羲之本卦。下採連歸之變例。