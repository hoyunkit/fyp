何以為九。必先溯其氣之所始。何以為陽。必先察其道之所存。何以為天。皆必徵于象數而後知之。知之而後可言其德。可名其用。可數其變化。可質其所分合。可因例而明其爻之所占。文之所釋。而後經文可得而釋也。此凡習易者均當如此。 夫子韋編三絕。所用心亦如此。決非徒誦其經。熟其訓詁。即足了事者。而講易之先。必自例始。例明而後通貫一切。庶无惑于經文之義。此為講易第一事。夫易。自伏羲氏以後。象數卦儀。傳之既久。因其用不同。而取義有異。故有連山、歸藏、乾坤三易之分。實以一為三。非有他易也。連山首艮。以明人道。夏代承用之。歸藏首坤。以重地道。商承用之。乾坤