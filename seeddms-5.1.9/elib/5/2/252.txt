以運其樞。不隨之移易。十以二五。亦同在中。皆氣之妙用、數之妙合也。故陰數皆逆。而十不動。由先天之本序言。則二四六八應為次。今以行之逆。故變四為首。六為終。六者為陰數始終之數。在成數為始。在用數為終。陽始一終九。陰始四終六。展轉相合。皆為五。亦即中數所寄。中氣所存也。一四同行。至九六相交。莫非五數。以明中氣之无不通也。五行之數。固如上述。先天後天各殊。即其方位。亦有此異。當五行之初見于數也。雖有南北東西之分。實則所指屬虛空之象。如以中國論。自當北為水。南為火。木居東。金居西。而土在中央。