知聖人易教之本旨。與吾人習易之何為也。易之八卦為綱。其所生化五十六卦為目。而乾坤二卦。又綱之綱。以各卦皆自是出。即萬物生于五行。五行成于二氣也。由其數言。八卦者生成之數。五十六卦則相生相制之數也。萬物雖眾。皆包于六十四卦。則一卦之分合變化。所賅者多矣。故必詳徵于爻。爻者本于乾坤之⚊⚋。即數之九六也。无論何爻。不外⚊⚋。即言萬物萬事。不出九六之數。與陰陽之氣也。由其合觀之。則變化无盡。由其分言之。不過天地所賦之一耳。故乾坤為天下之樞機。而⚊⚋為天下之本氣。九六為天下之總數。實為生化之所始終者也。