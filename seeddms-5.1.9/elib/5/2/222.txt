言命即有性存。一行一存。原不可分。分則命亡而性亦失。數逆而道亦違。此古人言一必賅二也。易之言數。莫外乎道。道始于陰陽。則數本于二五。河洛者。明二五之推移。象陰陽之生化。為數言。亦為道言也。苟得其義。而了然于心。則行合乎數。意存乎道。內外大小。一以貫之。无所疑惑。此聖人拈出立教之旨也。 夫子以人未悉斯義。于圖書所象。淡然視之。不以為神怪難稽。則以為術數乖正。而攻訐之。拋棄之。等于无用之物。遂使道數不明。性命徒講。此可慨矣。故命復聖就前之講義。引而申之。以導後人而明易教。讀者固當細心玩味之也。