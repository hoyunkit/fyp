黃帝曆數。及諸制作、文物器具、設立教政。開天下先者。无不可由傳中知之。雖為一經之傳。實擬于上世之史。其義則由于中國文化。自易卦始。易卦以前。雖有難稽。其可考者。皆在易卦後也。皆仿諸卦象者也。故易卦實包天地、納古今而弗遺。言人道者。必從之。以明為人之生。言天道者。必因之。以明天地之建。故名曰易。即太易。亦太一也。為萬有之始。以上无所有也。故曰易。言自此而後變易。變易則无者為有。一者為眾矣。此易道至廣至高。而繫傳之辭以繁、義以博。職是故也。