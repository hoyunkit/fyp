象八卦圖宣聖講義易傳曰。易有太極。是生兩儀。兩儀生四象。四象生八卦。此言易卦所自始也。易卦有八。而本于四象之分。四象者。太陽、太陰、少陽、少陰也。陰、陽。太、少。雖有四象。而本于兩儀之化。兩儀者。陰陽也。陰陽雖有兩儀。而本于太極之所生。太極者。至極也。言天地萬物莫不有始。始于太極。由下而溯其源。至斯已極。故曰太極。言无極也。太極之始。陰陽未分。兩儀未生。純然一氣。精神光明。為无始之始。无生之生。真體圓靈。氣周道凝。德至玄玄。神至冥冥。光合息醇。悠然至清。不可物擬。不可言名。名之太極。立生之根。此太極之象。為自无之有。太初之母。萬