戍丑未為土。其數合也。皆以五行分配。而相生相制。以成其生化之用。與圖相同。故易卦有納甲之義。蓋卦象人或不知。而干支則易知。干支固无異于卦。皆以示氣數之運行、二五之化合。或以卦示其象。或以干支繫其名。其實皆出河圖。亦猶數算之代名也。因氣數不易記。故以之代。而便于習究也。如甲乙屬木。即震巽也。丙丁屬火。即離。庚辛屬金。即兌。壬癸屬水。即坎。戊己屬土。即坤艮也。而其為用。則與此稍異。以乾納甲壬。示陽氣之初動。坤納乙癸。示陰氣之偕行。震巽以木而納庚辛。示木受制而後成用也。坎離納戊己。以水火之用成于土也。兌艮納丙丁。以金受火制。土為火生。各得其用