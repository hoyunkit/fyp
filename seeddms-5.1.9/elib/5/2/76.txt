天地萬物。以人主之。誠以世界既建。唯人最靈。天地道德。唯人可達。苟无人。亦无世界。故易必以人道終始。卦象雖示天地萬物。而莫非以人道為中樞。故易教為人立也。能知此。則于用易為占。亦得其概。若列圖觀象。變化雖多。皆有系可尋。誠以圖書象數為易之本源。苟得其生成變化之數。習易自易矣。又曰宗聖所講習易之法。以見易之為教。真義至精。未有變其道而能生成者。因上古聖人无不成道。所修雖无傳本。而授受有圖象。因時无文字。祇可以圖象示意。傳之既久。文字已立。乃就其圖象代以文辭。人遂輕原有之圖象。而徒述文辭。然道家獨祕存之。