而後知弗坐亦坐。則於動作語默之際。應事接物之間。漸漸於根塵因緣。不動吾心。不搖吾靈。不涸吾炁。而能隨緣不變。不變隨緣。卽臻乎由實化虚之妙詣也。眞經一切說法。乃眞實之學。不同記誦詞章之學。故不可以本經認爲讀本。是在心悟。身體力行。而致其實功。若道聽塗說。德之棄也。故曰，但求能悟默斯可耳。悟默功夫極密切。一點不滲漏。若悟而不默。念頭略動。則炁靈易走。易所謂默而成之。不言而信。存乎德行者。洵足以爲証明也。先天功夫。後天成之者。後天絕不敢自私用智。少有造作。只是默而成之而已。故吾道純任自然。並非別有所謂口訣妙法也。不過人之生也。由先天一點眞靈。受氣成形而後。漸漸妄念萌蘖。而至於識神用事。日耗眞炁。一旦有悟。纔知致力於平默。不敢少起妄念。妄念既無。則先天眞炁。自蘊運透發於吾心房之間。所謂先天功夫也。吾心只是勿忘勿助。純任自然。是謂後天成之也。故曰成之者。默而成之。不言而信也。若少起妄念。就是識神用事。則先天眞炁即停。而不得施其蘊運透發之功也。能明乎此。則深知修身之功。不外純任自然。方不泥於旁門異說。而入歧途。