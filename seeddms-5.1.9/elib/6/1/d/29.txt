余將開耳目。舒神氣。窮九洲。覽八極。求眞訪道。借冥冥而問空空。以完
此微生。佘又將謁至人。尋雲芝。覓石髓。吐納鉛汞。錬吾眞炁。以了此大
事。然有志者竟成。存誠者必得。總須切悟。道之委也。虛化神。神化氣。
氣化形。形生而萬彙以塞。道之用也。形化氣。氣化神。神化虛。虛明而萬
彙以通。故聖人窮夫通塞之本。得乎造化之源。於是借形以鍊氣。錬氣以歸
神。鍊神以還虛。虛虛生實。實實應虛。乃若是而形神一氣。空明如一。得
其一而萬事畢。凡一生之所欲了。及畢生之所大欲者。均一以貫之。則身之
所在。道卽在是。心之所通。道亦在是。不言而應。吾心通也。不問而知。
吾心喻也。隨遇而安。履囂而靈台寂若。無有遷流。處僻而眞性冲融。更無
枯槁。天運四時而弗勞。天心閒也。人修大道而委蛇。人心存也。人法天地
以順則。故風雨陰晴天地之變雖異。而天地之所以爲天地則一也。人世之紛
擾雖多。而人心之所以爲人心則一也。抱一而機息。息息而光囘。凡所求者
。不待啓口。而天心已答之。如紛紜噪襍。卽誠意以待。亦隔如九嶷。由是
而明夫道不遠人。人自遠道。果克近修諸口。而口過無。修諸身。而身過寡
。修諸意。而意過除。故非禮勿視聽言動。且於身心意之間之視之聽之言之

