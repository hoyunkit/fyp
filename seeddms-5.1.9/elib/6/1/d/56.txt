再略說全離盡虛。水坎皆滿二句之意。乾與坤交。坤得乾之中爻而爲坎。坤
與乾交。乾得坤之中爻而爲離。全離盡虛者。須知離本中虛。今既曰盡虚。
則離之上下两爻之陽氣盡散。水坎皆滿者。須知坎本中滿。今既曰皆滿。則
坎之上下兩爻之陰氣盡失。孤陰不生。獨陽不長。弄得全離盡虛。水坎皆滿
。是失水火既濟之功。天氣不下降。地氣不上升。乾坤不交之象也。首自首
。腹自腹。心自心。腎自腎。不能息息相通。而上下成爲兩截。又焉能却病
而延年。而得坐功之益也。所以修坐之功。要在平默。平則心火下降。默則
腎水上升。能平則心火下降。不但對人平和。而自己先得大益處。能默則腎
水上升。逆入建瓴之腦海。自能耳目聰明。眞經所謂首靈虛圓滿者。卽是得
坎離相交，水火相濟，鉛汞永凝，諸說之眞益也。故守者必須致虛極。守静
篤。虛其心。實其腹。方能上通下澈。却魔避障延年。而漸臻定游之功也。
要在坐時萬慮止。萬縁息。萬相泯。以適其緜密息運之平。如是而適。如是
而坐。如是而坐。如是而適。如是如是。毫無疑意。

