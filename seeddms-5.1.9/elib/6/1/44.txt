空靈不附。骨質體形。皆入刼網。此等痛苦。爲下元末季之人所不能免。何以能免。在乎刼刼不懼。如何能刼刼不懼。在乎聚氣。氣何以聚。由於當下志息凝静。志息何以凝靜。總由素行無愧於心。若行有不慊於心。則餒矣。如何能以強為凝靜。中庸所謂素其位而行。吾人既入老祖之門。對於坐慈功行。卽應拳拳服膺。以求無愧於心。果能無愧者。則内功外行。必能圓滿。坐為内功。慈爲外行。若坐不間斷。慈不後人。就時時正充善靈。直冲九霄。孟子所謂其爲氣也。至大至剛。塞乎天地之間。配義與道。是也。無是。就氣不能聚而散矣。不聚而散故餒。由此可知氣充而後。則炁方能孕水。故亥集云。不有此氣。眞炁之火。曷以生火。眞炁之水。曷以鑄丹。又曰，全眞之用。首在養氣。果克直養無害。氣滿大宅。眞炁自能孕水。此水乃無形之眞水。所謂一炁元中。一分水精者是也。此一分水精。卽心水輪。是輪也。從一炁元中蘊運。而有剖判之力。闔闢之機。是機之由來。非世人之所謂原動力者也。世人之所謂原動力者。祗從機之開發處認爲原動力。而此一分水精。乃於無形中而爲先天地原動力之原動力。是由一元眞炁蘊蓄而來也。是知此原動力之原動力。卽午集所謂炁功之力是也。