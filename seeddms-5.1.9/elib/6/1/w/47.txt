之所以不平不默者。由於處世接物之間。好惡多偏。一流於偏。則不得其正。不得其正。則正充善靈一失。而氣莫能固矣。既失固氣之功。則陽不能伏。陰不能潛。陰陽不能潛伏。非陽勝於陰。卽陰勝於陽。互有所勝。氣卽流於偏激。偏激之下。卽不得其大中至正之道。而失其心水輪運之化機。則所謂炁輪者。又何自而凝定哉。故本篇鄭重指示曰。固氣伏陽潛陰。是謂水炁同化之源。說來雖似平常。其實乃萬世不傳之秘訣。要在修者善用功夫以悟之耳。故曰得此解者。仍須善養善悟。莫爲客陽所奪。邪魄所惑。所以然者。功到陰陽清伏之候。則水炁同化。就有許多妙景。顯現於身心之間。妙景一現。識神易起。識神一起。陰陽幻變。可驚可喜者。皆足以耗吾眞炁。傷吾元神。故不爲客陽所奪。卽爲邪魄所惑。可不慎哉。可不懼哉。故中庸有言。戒慎乎其所不覩。恐懼乎其所不聞。由是思之。非有慎獨之功。卽不免為客陽所奪。邪魄所惑之害。我輩修人。當不以慎獨功夫爲迂濶也。果能慎獨。則心定氣清。氣清而後靈光顯現。炁輪自能活躍於心頭。心本無始而有始矣。道豈遠乎哉。所謂靈山不遠在心頭者。於此可以徵之也。

