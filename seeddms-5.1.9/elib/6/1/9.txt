蓋於修未眞切。慈欠擴大耳。哈哈。然則修者。不可執修。亦不可徒修。執修者泥。泥則滞。滞則塞。塞則閉。閉則不通。己先不通。而欲人通。欲由中而化外。未有是理。徒修者欠誠。誠有不足於己。胡能感化他人。設有人焉。執而問之曰。道究如何。院立如何。内行何事。其始何名。其終何歸。修有何益。坐有何効。會旨若何。慈有何益。種種意旨。吾恐不能隨機應答。内不負心。外以宜人。足以發揚道旨與卍徽者也。職是以求。則院之所以難發展。由中而達外者。良由修功慈施，多有弗圓滿之處也。雖然。將若之何。卽不外精益求精。更進一歩。不特升堂者。可以入室。必一度者進於二。二度者進於三。三而至於大化。則吾不知有吾。不知有天地。不知有中外。來者來而去者去。來去自由。吾於其間。如日月之照臨。如時雨之降。如和風之吹。而彼之來去於吾院會之間者。如暑者之入蔭。如渴者之得水。如入寶山而各有所得。無一不詠而歸。並各相傳於不自覺之中已。果如是也。院不求其存而自無不存。會不求其在而自無不在。道不求其弘而自弘矣。慈不求其普而自普矣。猶如春潮帶雨。猶如賈者信用之昭著。猶如旭日之初升。無不蒸蒸日上而無止境也。各各泯相以求。自不遠矣。