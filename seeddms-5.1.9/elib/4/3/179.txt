適然者無時不然也。無時不然者。常其然也。常其然則我身我性之太和。即天地之太和也。我身我性之弗適。即後天之反運也。反運則逆。逆則生相。生相則身有覺。而靈亦滯已。此後天之坐。所以常致人於疾病之中者。非其他也。即因其先着於無。復不能却其所着。而後天之逆。於是以成。己身之不適。於是以招。其誰為為之。孰令生之。非其自持之不空。而急於觀形哉。