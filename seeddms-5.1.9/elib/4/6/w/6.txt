眞經既傳竣。領經諸子。咸能仰體 老祖降靈救世之微意。知斯經之傳。非此數十人所得而私也。僉謂宜宏修己渡人之願。普濟群生。既不可以壇坫命名。復不得以一社一會之稱相揭櫫。環叩以請。奉示定名曰道院。蓋取大道為公。作萬緣共渡之修府之意也。是為道院命名之始。當真經校正之頃。即宏啟群眾求修之徑。稱之曰修方。令職方諸子。先擬願言四句。末加『如背願言上天是鑒』二語(詳第四章)。初入請疏。首具二願。由初次領經人為介引。求准謝疏。則四願俱書。虔誠具願。皆可成行。努力加修。己成自能成人也。是為道院初定修方進修之始。

