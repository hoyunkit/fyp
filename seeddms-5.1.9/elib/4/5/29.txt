是以成道者日眾。不必以道為言。而無人不在道軌之中也。是曰上元時代。降及中古。人為萬物之靈。漸因其智識之啟發。以致人羣物類。浸以區分。有其所區。於是遠近厚薄之理出焉。因此之點。乃不免稍現爭戕之事。故聖者作。以時递嬗。而序其彝倫。明其天秩。由人而為之治。此時所謂道化是也。道化之時。即治即道。故即君即師。無所謂政教也。按時至中古。人與物分。物與物分。而人亦與人分。分之迹愈多。相爭之端遂啟。然其時之人。去道猶未遠也。故有天亶聰明之聖人出。作之君。作之師。又有代天宣化之賢相。