一、陰陽虛實之體用相循環也。天地之所以為陰陽者。一虛一實耳。自其體言之。則虛為陽而實為陰。自其用言之。則實為陽而虛為陰。其所以以體用為分者。內外之判也。火內虛而外實水內實而外虛。水火相濟。而後虛實相化。則吾人之一身。具陰陽之體用矣。一、動靜生滅之體用相倚伏也。有陰陽而後有動靜。有動靜而後有生滅。以其體言之。靜主生而動主滅。以其用言之。靜主滅而動主生。生滅動靜。在天為化。在地為育。化育不測。而天地為萬有之父母。萬有為天地之代謝。相為倚伏。而有所融化矣。