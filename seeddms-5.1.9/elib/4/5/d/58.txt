中華所謂四萬萬同胞者。指同一炁胞而言也。然同一炁胞者。又豈僅四萬萬而已哉。凡世界之人羣。及一切有靈物。莫非同胞也。所謂民吾同胞。物吾同與。凡有血氣者。蓋莫不同此胞與也。人類為萬有之靈長。故欲言化。必先化人。人能以道自化。於是一人化則一家化。一家化則一鄉化。一鄉化則一國化。由此擴而充之。化世界之人羣。即所以化世界之社會。同化者。同歸於至善也。即同歸於道化也。同歸於道化。豈特使民族國際之間。弭其同氣之爭。抑將使大千世界萬萬生靈。皆得化於一同之炁。然則此大同之化。為吾所言廣義之社會化。吾所云修道的社會觀。乃若是也。



