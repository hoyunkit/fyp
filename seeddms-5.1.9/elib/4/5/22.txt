道之大用也。炁化靈運。體用斯備。而萬有生滅化度之樞機。於焉立其基矣。曰、然則體自為體。用自為用乎。曰否體用者。相互對待之名詞也。凡有所用。必有一體。凡有其體。必藏所用。用中寓體。體中推用。道固如是。即萬有亦莫不如是也。一、先後天之體用交相合也。先天之體在性。而以命為用。後天之體在命。而又以性為用。先天不賦其性。以立是質是形。則焉有命。後天不固其命。以養吾靈。通吾息。則性又何能因心之明以見耶。故必知天之命。方可與言先天。知地之命。方可與言後天。性命不偏。乃能先後合天矣。