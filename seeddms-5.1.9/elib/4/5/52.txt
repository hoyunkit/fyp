分析之。則以研究文化為主者。有社會教育。研究救濟問題者。曰社會政策。提倡改革制度者。曰社會主義。其以謀全世界人羣和平幸福為目標者。則曰社會世界。亦曰大同世界。或人羣世界。以上種種。雖有廣狹深淺之不同。總括之。謂之同具有社會觀可也。吾人言修道。何取乎此。曰修道云者。非一人所得而私。亦非一家一國所得而限。其與社會有相對相化之密切關係。可斷言也。惟其步驟。有多少近於文化之範圍。而絕對不含有政策或主義之意味。其著眼則取夫廣義之社會世界。與大同世界。人群世界為對體。故其對於社會之所貢獻。及其精神之所貫注。則必有至平至易至中至和之義理。人人得而守之。