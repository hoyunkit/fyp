創造乩筆沿革記最初扶乩。其法用羅圈置一竹箸作筆。兩人雙手平舉架之。福緣感覺吃力。殊為不適。因思得一法。以一橫桿。中間縛一木筆。二人單手平拖兩端。旋轉自如。以為得法矣。一日在營幕請白眉佛降壇。字體如美女簪花。秀麗天成。莫可比擬。愛之幾不忍以板平沙。惟其下筆使轉起落之法。為橫桿遮蔽。目不能見。至以為悵。因又思得一法。將橫桿中間。置一不滿三寸之平板。板上另安木筆。筆頭突出。筆法起落。皆可了然。然用時筆頭易脫。每壇必整理二三次。方得蕆事。始在平板之端。鑿一孔。插一木筆易脫。繼則錠之以釘。初用尚牢。久雖不脫而活動矣。終不為便。每思革之而未能也。丁巳春。偶詣幕後園中。見棗木枝條。皆灣轉有致。因思擇其灣平而斜舒者。作乩首。必能勝任而愉快也。試之果然。後遂奉以為法。此吾院創造乩筆之沿革。蓋神靈有以默示之耳。是為記民國三十二年歲在癸未仲冬己丑朔陽劉福緣謹識